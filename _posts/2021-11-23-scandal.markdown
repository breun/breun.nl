---
layout: post
title: Scandal
---

Mijn eerste band had ik met Niek en Jan.
We zaten alledrie op dezelfde middelbare school.
Niek en ik speelden elektrische gitaar, en Jan speelde piano.
Een bassist en drummer hadden we in het begin niet,
maar we hadden wel een Roland E-16 Intelligent Synthesizer die die zaken voor z'n rekening kon nemen.

We noemden onze band Scandal.
Dat klonk wel rock 'n roll.
Bij mijn ouders thuis namen we met behulp van een loodzware PA-mixer en een cassette deck onze eerste nummers op.
Een cassette met de wonderlijke titel _Wonderful Ketchup - Live at TK's_.

Op school werd een (jaarlijkse?) avond georganiseerd waarop leerlingen mochten optreden en dat gingen we dus doen.
Volgens mij in eerste instantie alleen met z'n drieën,
uiteraard ondersteund door de Roland E-16 Intelligent Synthesizer,
maar later ook met bassisten en drummers van vlees en bloed.

Repeteren deden we bij LVP, maar een echt stabiele bezetting hadden we volgens mij nooit heel erg lang.
Maar de bassisten die we hadden heetten wel doorgaans Bas.

Het waren de jaren 90, dus we deden clean met chorus in de coupletten en distortion in het refrein.
En Niek speelde in principe de gitaarsolo's.

Met kerst speelden we ook alle drie in de band die het Community Singing event ondersteunde.
Met de hele school keihard kerstliedjes zingen in de ronde hal met de trap en de rondgang erboven waar je niet met z'n allen op mocht gaan staan springen,
maar wat dan toch gebeurde.

Jan, Niek en ik waren de vaste kern van Scandal.
En Niels was onze manager en cameraman,
en hij maakte een tekening die we op t-shirts lieten drukken.
Die t-shirts droegen we dan zelf.

Na de middelbare school verhuisde ik naar Utrecht en Scandal hield op met spelen.
Er schijnt nog een complete filmopname te zijn van tenminste één Scandal optreden,
maar die heb ik zelf (nog) niet in bezit.

Dit speelde zich allemaal zo'n 25 jaar geleden af in Leiden.
En komende zaterdag staan we voor eerst sinds die tijd weer met z'n drieën op een podium, als Scandal.
En dan spelen we bij [The Stream & Friends bij Gebr. de Nobel](https://gebrdenobel.nl/programma/the-stream-friends-1/) een paar van onze hits van toen.
Geheel in stijl samen met een bassist en drummer waar Niek en ik nog nooit samen mee gespeeld hebben.

Dit gitaar heb ik nog, maar ik ben wel bang dat ik die hoed niet meer heb...

<img src="/images/Scandal.jpg" width="800" alt="Scandal" />