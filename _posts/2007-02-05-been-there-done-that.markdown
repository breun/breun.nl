---
layout: post
title: Been there, done that
date: '2007-02-05 23:21:28 +0100'
mt_id: 836
categories:
- reizen
---
In New York hielden we met een probeerversie <a href="http://www.codingmonkeys.de/subethaedit/">SubEthaEdit</a> een to do lijst bij. Een lijst met dingen die we wilden doen. Eventueel op welke dag(en) en wie daar wel en niet zin in had. Mijn geheugen is niet zo goed in details, maar nu kan ik dus toch een beetje vertellen wat we allemaal gedaan hebben.

<h2>Vrijdag 10 november 2006</h2>

We aten twee keer in het vliegtuig, behalve Pim (drie keer). Aangekomen in New York namen we de airtrain (onbemande metro) richting <a href="http://en.wikipedia.org/wiki/Manhattan">Manhattan</a>. 's Avonds aten we voor de eerste keer 'veggie burgers' bij <a href="http://www.yelp.com/biz/lbV2Hr0hPVFJBO-_GGRe8g">Strictly Roots</a>, waar ze niks serveren dat kruipt, loopt, zwemt of vliegt.

<a href="https://www.flickr.com/photos/breun/311158978/"><img src="https://farm1.static.flickr.com/100/311158978_e865510048_m.jpg" alt="Strictly Roots" /></a>

's Avonds toch nog even naar <a href="http://en.wikipedia.org/wiki/Times_Square">Times Square</a> gegaan met de metro en een gigantische <a href="http://www.toysrus.com/">Toys 'r Us</a> binnengewandeld (reuzenrad <em>in</em> de winkel) en Spiderman stond ergens op de middenberm. Ook nog even doorgewandeld naar <a href="http://en.wikipedia.org/wiki/Rockefeller_Center">Rockefeller Center</a> en een Nintendo Store gevonden die al dicht was, maar we zagen toen wel voor het eerst de Wii in levende lijve.

<h2>Zaterdag 11 november 2006</h2>

Naar de Lower East Side gegaan en wat gewandeld, o.a. door het East Side Park. 's Middags ook nog even langs de <a href="http://www.mercuryloungenyc.com/">Mercury Lounge</a> gelopen om kaartjes te halen voor het concert waar we 's avonds heen wilden. We waren er 's ochtends ook al langs gelopen, maar toen was de boxoffice nog niet open.

Daarna aten we onze eerste 16" pizza, bij <a href="http://www.blimpie.com/">Blimpies</a>. Ineens stonden we bij Ground Zero. Het <a href="http://en.wikipedia.org/wiki/Financial_District,_Manhattan">Financial District</a> (de hoogste gebouwen van Manhattan) doorgelopen op weg naar de terminal van de <a href="http://www.siferry.com/">Staten Island Ferry</a>. <a href="http://en.wikipedia.org/wiki/Union_Square_(New_York_City)">Union Square</a> en <a href="http://en.wikipedia.org/wiki/Washington_Square_Park">Washington Square Park</a> werden ook nog bezocht. We vermaakten ons overigens prima door Union Square consequent als Onion Square uit te spreken.

We aten een hapje wij een soort health-toko genaamd <a href="http://www.yelp.com/biz/tKog0Ewz1roBME_kX1G6hg">Eva's</a>. Na het eten hingen we nog wat rond op een bankje in een parkje, wachtend tot we bij de <a href="http://www.boweryballroom.com/">Bowery Ballroom</a> naar binnen konden voor de optredens van <a href="http://holyfuckmusic.com/">Holy Fuck</a> en <a href="http://www.mouseonmars.com/">Mouse on Mars</a> die allebei zeer in de smaak vielen.

<h2>Zondag 12 november 2006</h2>

Door <a href="http://en.wikipedia.org/wiki/SoHo">SoHo</a> gewandeld (de winkels zijn in New York natuurlijk gewoon open op zondag) en gelunched met blueberry pancakes bij <a href="http://www.cafecafe.com/">Café Café</a> en daarna de <a href="http://www.apple.com/retail/soho/">Apple Store SoHo</a> bezocht.

We wilden eten bij <a href="http://www.esquinanyc.com/">La Esquina</a>, want Eelco had in z'n <a href="http://shop.lonelyplanet.com/product_detail.cfm?productID=2986">Lonely Planet</a> gelezen dat dat goed eten was. Nou ziet La Esquina er van buiten een beetje uit als een fastfood-Mexicaan, maar de truuk is om de vrouw die aan de andere kant van de zaak met een reserveringslijst op een kruk zit aan te spreken en te vragen of er nog plek is. Twee trappen af zit namelijk een compleet restaurant, maar dat is een beetje geheim. We waren er al rond een uur of vijf om te reserveren en er was alleen nog plek voor ons als we om half acht kwamen en binnen ongeveer een uur weer weg zouden zijn. Dat klonk zo exclusief dat we het toch maar gedaan hebben.

Omdat we dus nog even moesten wachten tot we konden eten zijn we eerst nog maar even thee gaan drinken bij <a href="https://www.teany.com/cafe">Teany</a>, het theecafé van <a href="http://www.moby.com/">Moby</a> waar je 98 soorten thee kunt drinken. Ook erg leuk. We hebben daarna flink lopen brassen bij La Esquina, maar het eten was dan ook helemaal uit de kunst. Aanrader!

Na het eten nog naar de <a href="http://www.grandcentralterminal.com/">Grand Central Terminal</a> geweest en even langs het <a href="http://en.wikipedia.org/wiki/Chrysler_Building">Chrysler Building</a> gelopen (misschien toch wel het mooiste hoge gebouw van New York). IJsje gehaald bij McDonald's (ach ja, daar moet je toch ook even langs) en over Fifth Avenue naar <a href="http://www.apple.com/retail/fifthavenue/">die andere Apple Store</a> (elke dag 24 uur per dag open!) gelopen en daar een tijdje rondgehangen.

's Avonds in het hostel nog met z'n drieën geprobeerd om het draadloze netwerk van de buren te kraken, maar dat wilde niet echt lukken. Er was betaald draadloos internet verkrijgbaar in het hostel, maar later kwamen we erachter dat je op de wc en in het computerhokje in de tuin van het hostel ook onbeveiligde draadloze netwerken kon ontvangen...

<h2>Maandag 13 november 2006</h2>

<a href="https://www.flickr.com/photos/breun/297068043/"><img src="https://farm1.static.flickr.com/103/297068043_d7d055591c_m.jpg" alt="Op het terras van de Apple Store" /></a>

Op weg naar het <a href="http://www.moma.org/">Museum of Modern Art (MoMA)</a> kwamen we op de een of andere manier weer op het terras van de Apple Store op Fifth Avenue terecht. In MoMA zijn we tot sluitingstijd bezig geweest.

<a href="https://www.flickr.com/photos/breun/297069471/"><img src="https://farm1.static.flickr.com/105/297069471_0fbaaf9627_m.jpg" alt="Roltrap in MoMA" /></a>

<a href="https://www.flickr.com/photos/breun/297070118/"><img src="https://farm1.static.flickr.com/109/297070118_3a1380a8a3_m.jpg" alt="Meisje in MoMA" /></a>

's Avonds aten we weer een 16" pizza ("pie" zoals ze dat daar noemen), deze keer bij <a href="http://www.mozzarellis.com/">Mozzarelli's</a>. Was erg lekker en een medewerker van de tent was erg geïnteresseerd in ons en onze laptops. Ik geloof dat hij dacht dat we een hackersgroep waren ofzo, maar hij meende er wel over mee te kunnen praten aangezien zijn vriend een Google t-shirt droeg.

<a href="https://www.flickr.com/photos/breun/297070961/"><img src="https://farm1.static.flickr.com/110/297070961_ac12e6bc1b_m.jpg" alt="Pizza bij Mozzarelli's" /></a>

Pim en Eelco gingen 's avonds nog naar een concert van <a href="http://www.dragcity.com/bands/newsom.html">Joanna Newsom</a> in <a href="http://www.websterhall.com/">Webster Hall</a>, maar ik en Chris maakten er een avondje gezellig internetten in het hostel van.

<h2>Dinsdag 14 november 2006</h2>

We begonnen de dag met weer een beetje loos rondsurfen. 's Middags weer naar Strictly Roots ("Roots" voor intimi) voor de lunch. Pim toog naar Chinatown om een bus naar Boston te boeken en de rest ging shoppen.

<a href="https://www.flickr.com/photos/breun/311158811/"><img src="https://farm1.static.flickr.com/116/311158811_943ceff0ce_m.jpg" alt="Bus naar Boston" /></a>

Rond etenstijd nog even snel het <a href="http://www.esbnyc.com/">Empire State Building</a> 'beklommen' (twee liften en wat lopen). Het was gelukkig helemaal niet druk, maar aan de hoeveelheid zig-zaghekjes te zien is dat wel eens anders. Meesterlijk uitzicht, dat wel. Nadat we weer terug op aarde waren gingen we op zoek naar een plek om wat te eten, maar het was eigenlijk al best laat en de meeste restaurants waren geen optie meer. De <a href="http://www.wendys.com/">Wendy's</a> waar we uiteindelijk terecht kwamen leek aan de buitenkant nog wel een goed ("echte Amerikaanse hamburgers"), maar bleek een regelrechte ramp. Iets vegetarisch hadden ze niet, de hamburgers waren lauw en er zat geen suiker in de ice tea, wat echt heel erg smerig is.

<h2>Woensdag 15 november 2006</h2>

Geniale bagelshop gevonden in de Upper East Side. Dus bagels gehaald en gaan wandelen en foto's maken in <a href="http://www.centralparknyc.org/">Central Park</a>. 

<a href="https://www.flickr.com/photos/breun/311158510/"><img src="https://farm1.static.flickr.com/122/311158510_0c9311cb3e_m.jpg"></a>

Na onze wandeling richting Alphabet Town (?) gegaan en de bagelshop die we daar aantroffen zag er zo goed uit (en we hadden natuurlijk flink gewandeld) dat we maar weer aan de bagels (en gratis draadloos internet) zijn gegaan. We wilden naar de film en wat kon er gepaster zijn dan <a href="http://www.deathofapresident.com/">Death of a President</a> (in het indie <a href="http://www.twoboots.com/pioneer/">Pioneer Theatre</a>).

Na de film nog even in Tompkins Square Park rondgehangen met een zak chips op de weg naar huis toch nog maar even een 16" knoflookpizza (met hele tenen knoflook, jawel) gegeten bij <a href="http://www.vinnyvincenz.com/">Vinnie Vincenz</a>.

<h2>Donderdag 16 november 2006</h2>

Chris stond vroeg op om Central Park rond te rennen, terwijl de rest nog sliep. 's Middags 'subs' gegeten bij <a href="http://www.subway.com/">Subway</a> en daarna dachten we wel klaar te zijn voor het gigantische <a href="http://www.amnh.org/">American Museum of Natural History</a>. We begonnen bij het <a href="http://www.amnh.org/rose/">Rose Center for Earth and Space</a>, dat er een onderdeel van is, maar waren daar eigenlijk al de halve dag mee bezig. Ook nog een leuke video gezien in het 'videodome' (projectiescherm dat als een halve bol boven de zaal hangt).

<a href="https://www.flickr.com/photos/breun/311158603/"><img src="https://farm1.static.flickr.com/103/311158603_bad40bd6a1_m.jpg" alt="Rose Center" /></a>

Daarna toch nog maar even het eigenlijke museum ingedoken en de verdieping met dinosauriërs rondgewandeld.

<a href="https://www.flickr.com/photos/breun/311158703/"><img src="https://farm1.static.flickr.com/103/311158703_ba19106d63_m.jpg" alt="Teeth" /></a>

<a href="https://www.flickr.com/photos/breun/311158764/"><img src="https://farm1.static.flickr.com/110/311158764_75d8d6026d_m.jpg" alt="View" /></a>

's Avonds een bezoekje gebracht aan <a href="http://www.macys.com/">Macy's</a>, een mega-warenhuis van 4 blokken lang. Avondeten was bij de McDonald's, maar niet zomaar bij McDonald's, maar mooi wel de McDonald's <em>in Macy's</em> (er zit ook een pizzeria, Ben & Jerry's, etc. in die winkel verstopt). Spijkerbroeken van $300 (vastgeketend aan het rek) hadden ze ook... De rest van onze aankopen deden we dus elders (gewoon bij H&M, maar dat voelt toch bijzonder in het buitenland). Pim en ik kochten schoenen bij Footlocker (tweede paar 50% korting namelijk en toch al een stuk goedkoper dan hier). 's Avonds werd er zeer fanatiek <a href="http://ragdollsoft.com/nball/">N-Ball</a> gespeeld in het hostel.

<h2>Vrijdag 17 november 2006</h2>

Het doel voor vandaag was de wijk Brooklyn. Na een 16" bij Blimpies als lunch wandelden we over <a href="http://en.wikipedia.org/wiki/Brooklyn_Bridge">Brooklyn Bridge</a> naar de andere kant van de East River. We waren die dag niet zo vroeg uit de veren en arriveerden pas om 16:45 bij de ingang van het <a href="http://www.brooklynmuseum.org/">Brooklyn Museum</a>. Aangezien het museum om 17:00 sloot hebben we dat maar even laten zitten, maar Chris en Eelco hebben wel uitgebreid de fontein gecheckt.

Op naar <a href="http://en.wikipedia.org/wiki/Williamsburg,_Brooklyn">Williamsburg</a>! We begonnen bij tweedehands-paradijs <a href="http://www.beaconscloset.com/">Beacon's Closet</a> waar Pim een paar funky gekleurde jaren '90 sneakers en een broek op de kop tikte. Daarna liepen half per ongeluk skate-magazijn <a href="http://www.kcdcskateshop.com/">KCDC</a> binnen. Eelco kocht er een broek en er bleek een Nintendo promoteam te zijn neergestreken met twee Wii's (die aan het eind van de week pas in de winkel zou verschijnen) een gratis bar. Relaxte muziek, banken om op te hangen en een half pipe met skateboarders maakte het sfeertje af en we zijn dus maar even blijven hangen daar.

We moesten 's avonds aan de overkant van de straat zijn voor een ontmoeting met Dara, een vriendin van een vriendin van een vriend van me, maar we moesten toch ook nog eten. Dat gebeurde bij <a href="http://www.enids.net/">Enid's</a>. Ik weet niet meer wat we gegeten hebben, maar we hadden volgens mij allemaal hetzelfde en het was superlekker. Toffe tent ook en de serveerster herkende dat we Nederlands spraken (ze had ooit gereisd met een meisje uit Nederland ofzo), dus dat was lachen (want ze verstond er alsnog geen woord van).

Na het eten weer terug naar KCDC, want we hadden nog meegedaan met een wedstrijd (nouja, loting) waarmee we een Nintendo DS konden winnen. Dat gebeurde helaas niet, maar we kregen wel allemaal een Wii pet. Toen naar de overkant van de straat, waar we Dara zouden ontmoeten bij de <a href="http://www.brooklynbrewery.com/brewery/">Brooklyn Brewery</a>, een brouwerij die 's avonds wordt omgebouwd tot café/feesttent.

Om 11 uur 's avonds sluit de toko echter alweer, maar we werden nog even meegenomen naar de <a href="http://www.yelp.com/biz/4o40Y0FoM-nQvT-wgcMV4Q">Royal Oak</a> om flink te dansen op allemaal oude funk en soul 7" singles. Pim en Eelco gingen nog op zoek naar <a href="http://www.lukeandleroy.com/">Luke & Leroy's</a>, ik en Chris gingen direct naar het hostel. Tenminste, dat probeerden we, want allerlei subway lijnen reden niet. Chris maakte nader kennis met de prullenbak en gek genoeg kwamen we elkaar weer tegen op het station bij ons hostel: Pim en Eelco hadden Luke & Leroy's niet kunnen vinden en niemand scheen er ooit van gehoord te hebben. 

<h2>Zaterdag 18 november 2006</h2>

Chris stond vroeg op om nog meer kleren te kopen en ik zorgde voor extra levels voor N-Ball. We kochten te veel bagels bij onze favoriete bagelshop op 72nd Street en aten ze 's middags op in <a href="http://www.bryantpark.org/">Bryant Park</a> aan een tafeltje bij de schaatsbaan. Aan het eind van de middag bezochten we <a href="http://www.fao.com/">FAO Schwartz</a>, de gigantische speelgoedwinkel achter de Apple Store op 5th Avenue. De speelgoedmammoet van $20.000 hadden we <em>bijna</em> gekocht.

De avond en nacht waren gereserveerd voor de <a href="http://www.warprecords.com/">Warp</a>/<a href="http://www.bleep.com/">Bleep</a> Party (An NYC Spectular: <a href="http://www.jamielidell.com/">Jamie Lidell</a>, <a href="http://www.bttls.com/">Battles</a>, <a href="http://www.wearemanman.com/">Man Man</a>, <a href="http://www.throttleclark.com/">Clark</a>, <a href="http://www.ghostly.com/1.0/artists/cotton/">James T Cotton</a>, Warp & Bleep DJs) in <a href="http://www.websterhall.com/">Webster Hall</a> die al om 18:00 begon. In 't kort: een dikke dansende viking, barvrouwen dansten op de bar, een dove portier, een dubbele afterparty (en niemand die je kon vertellen waar die was), coatchecknazi's en een onherkenbare Clark.

We aten een 16" bij Amore en Chris werd niet helemaal begrepen bij het bestellen. Het meisje achter de kassa vond in ieder geval wel dat hij mooie ogen had. Na de pizza gingen de afhakers (ik en Chris) weer richting hostel en Pim en Eelco gingen toch nog proberen om de afterparty te vinden, wat uiteindelijk gelukt schijnt te zijn.

<h2>Zondag 19 november 2006</h2>

Chris, Eelco en ik stonden vroeg op om alsnog het <a href="http://www.brooklynmuseum.org/">Brooklyn Museum</a> met een bezoekje te vereren. 's Middags lunch bij <a href="http://www.yelp.com/biz/IzZiUEkuaqx0lEEToRrSRQ">Cafe Duke</a>. Tweede helft van de middag in de Apple Store in Soho rondgehangen (Pim joinde ons later): mail gecheckt en wat presentaties bijgewoond in de relaxte bioscoopstoelen-setup achterin de winkel. Eelco kocht nog een iPod voor z'n broertje en daarna doken we <a href="http://en.wikipedia.org/wiki/Chinatown,_Manhattan">Chinatown</a> in. Je snapt geen zak van al die teksten daar, maar dat ze veel parfumwinkeltjes en juwelieren hebben is wel duidelijk. Honderden meters achter elkaar alleen maar parfum en juweliers...

We aten bij Saha, een Thaïs restaurant dat net drie dagen open was (we zochten eigenlijk een restaurantje uit de Lonely Planet, maar dat bleek er dus niet meer te zitten). Er was verder niemand in de zaak en het tafeltje was te klein. Bij het verlaten van de zaak gooide ik nog even een van de vele planten om die ze cadeau hadden gekregen bij de opening van de zaak. Niet zo handig, maar toch weer een verhaal.

Na het eten <a href="http://en.wikipedia.org/wiki/Manhattan_Bridge">Manhattan Bridge</a> tot ongeveer de helft opgelopen om wat foto's te maken en daarna weer terug gelopen, o.a. omdat het echt hartstikke koud was op die brug. Naderhand nog wat gedronken en zitten laptoppen bij een van de vele <a href="http://www.starbucks.com/">Starbucks</a> filialen.

<h2>Maandag 20 november 2006</h2>

<a href="https://www.flickr.com/photos/breun/311158927/"><img src="https://farm1.static.flickr.com/104/311158927_f12db25740_m.jpg" alt="Guggenheim Museum" /></a>

Om 11 uur 's ochtends uitgecheckt uit het hostel. Om 1 uur 's middags vertrok Pim met bus naar Boston en we zeiden doei. Chris, Eelco en ik gingen nog even het <a href="http://www.guggenheim.org/">Guggenheim Museum</a> 'doen'. We hadden daar al een paar dagen eerder voor de deur gestaan, maar vanwege een verbouwing waren toen niet alle verdieping toegankelijk. We kochten nog wat souvenirs voor de dames thuis en aten voor de laatste keer veggie burgers bij Roots. We haalden nog even onze koffers op bij het hostel en pakten de subway en vervolgens airtrain naar JFK.

<a href="https://www.flickr.com/photos/breun/311159027/"><img src="https://farm1.static.flickr.com/113/311159027_21449de8f0_m.jpg" alt="Airtrain" /></a>

Ik gaf mijn laatste dollars uit aan een paar gigantiche milkshakes en we kwamen er achter dat er gewoon gratis draadloos internet te ontvangen was op het vliegveld. We trokken onze laptops en gingen lekker ergens zitten. 21:35: "Final boarding call for passengers of flight KL644 to Amsterdam." Oeps! 21:50: Met losse veters het vliegtuig in gesprongen (je moet je schoenen uittrekken bij de security check).

<h2>Dinsdag 21 november 2006</h2>

We landden om 11:00 op Schiphol. Home, sweet home!
