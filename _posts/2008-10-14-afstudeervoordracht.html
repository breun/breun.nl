---
layout: post
title: Afstudeervoordracht
date: '2008-10-14 11:31:04 +0200'
mt_id: 906
categories:
- studie
---
<p>Gisteren is de aankondiging van mijn afstudeervoordracht in de nieuwsgroep ruuinf.student gepost (ja, bij Informatica gebruiken ze nog steeds <a href="http://en.wikipedia.org/wiki/Usenet">usenet</a>). In de wandelgangen wordt een afstudeervoordracht ook wel een 'afstudeerpraatje' genoemd, maar dat klinkt natuurlijk lang niet zo sjiek.</p>

<p>De aankondiging luidt als volgt:</p>

<blockquote>
<hr>
<p>Spreker: Nils Breunese</p>

<p>Titel: Passieve Coöperatieve Filtering: Aanbevelingssystemen voor VPRO 3VOOR12</p>

<p>Datum: 16-10-2008</p>

<p>Tijd: 14:00-15:00</p>

<p>Locatie: Buys Ballot Laboratorium, zaal 426</p>

<p>Masterprogramma: Game and Media Technology</p>

<p>Supervisor: Remco Veltkamp</p>

<p>Samenvatting:</p>

<p>Aanbevelingssystemen op internet hebben de afgelopen jaren een grote vlucht genomen. Online winkels en veilingsites grijpen deze instrumenten bijvoorbeeld aan om de verkoop te stimuleren. Maar ook als er niks te koop wordt aangeboden willen sites graag hun bezoekers relevante inhoud (video, audio, afbeeldingen, teksten) voorschotelen. Een gebruiker die op zijn wenken bediend wordt is namelijk een tevreden gebruiker.</p>

<p>Voor het leveren van aanbevelingen is het nodig om relaties te kunnen identificeren. Hiervoor wordt meestal gebruik gemaakt van coöperatieve filtering op basis van waarderingen die gebruikers toekennen. Minder vaak wordt er gebruik gemaakt van content-based methoden, waarbij de inhoud van het aanbod geanalyseerd wordt en er op basis van inhoudelijke overeenkomsten relaties gelegd worden.</p>

<p>Dit onderzoek richt zich op de vraag of het registreren van gegevens over het kijk- en luistergedrag van gebruikers een goede manier is om relaties te kunnen leggen tussen de mediafragmenten op VPRO's 3VOOR12. Bij deze passieve methoden wordt er gekeken naar welke mediafragmenten gebruikers hebben opgevraagd en wordt deze informatie gebruikt om een relatienetwerk op te bouwen dat snel goede aanbevelingen kan genereren. In het kader van dit onderzoek zijn bij VPRO Digitaal enkele methoden ontwikkeld en geïmplementeerd. De methoden worden vergeleken op hun eigenschappen, prestaties en de kwaliteit van de aanbevelingen die ze genereren.</p>
<hr>
</blockquote>
